<?xml version="1.0" encoding="UTF-8"?>
<html><body>
<h2>Upprörd och arg</h2>
<p>Din närståendes humör har ändrats. Han har blivit otålig och kan få plötsliga vredesutbrott. Ibland vill han inte ta emot hjälp.</p>
  <p>Hjärnskadorna vid en demenssjukdom gör att personen får svårt att koncentrera sig och förstå vad som händer. Det kan vara svårt att sortera alla intryck och man kan bli trött och irriterad. Vissa kan ha svårt att uppfatta var andra människor befinner sig i rummet.</p>
  <p>Ett exempel:</p>
  <p>Din närstående sitter i rullstol. Du har sagt hej och ställt dig bakom rullstolen. Han ser inte dig. Du börjar köra. Han blir arg och börjar slå omkring sig. Vad kan det här bero på? Han kanske inte är medveten om att han sitter i en rullstol och kanske inte heller uppfattat att du ställt dig bakom honom.</p>
  <p>Situationen blir skrämmande när marken plötsligt börjar röra sig. Han kanske tror att någon knuffar honom och blir rädd. Naturligtvis finns det många andra orsaker till upprördhet och ilska, se tipsen nedan.</p>
  <h4>Hur gör jag?</h4>
  <p>- Försök att ta reda på om det beror på kroppsliga orsaker. Har han ont eller behöver han kanske gå på toaletten?</p>
  <p>- Förebygg genom att ta bort sådant som du vet irriterar. Sänk volymen, stäng av tv, radio, diskmaskin eller tvättmaskin om ljuden verkar stressa din närstående.</p>
  <p>- Undvik att argumentera eller att komma med rättelser. Ställ inte för många frågor och ge inte för mycket information på en gång. Försök att tolka vad din närstående försöker förmedla.</p>
  <p>- Låt honom vara för sig själv, om han vill det.</p>
  <p>- Bekräfta hans känsla genom att säga: ”Jag ser att du är arg, kan jag hjälpa dig?”</p>
  <p>- Överraska eller närma dig inte plötsligt eller snabbt. Blir han överrumplad eller rädd kan han reagera i försvar med att slå till dig.</p>
  <p>- Avled genom musik eller genom att prata om gamla tider, titta i fotoalbum.</p>
  <p>- Prova att ge ett mellanmål, kanske är han hungrig eller känslig för lågt blodsocker.</p>


<img src="/all/situation/1-thumb_behaviour.jpg"/>

</body>
</html>
