<?xml version="1.0" encoding="UTF-8"?>
<html>
<body>

<img src="/all/home/home_test.jpg"/>

<h1>Välkommen</h1>

<p>Att hjälpa en person med demenssjukdom kan vara en stor utmaning. Det är inte alltid lätt att veta var man ska vända sig för att få den hjälp man behöver. Tänk på att du som anhörig enligt lag har rätt till stöd och hjälp. Här beskrivs olika stödfunktioner.</p>
<h4>Distriktssköterska/läkare</h4>
<p>Om din närstående får ett ändrat beteende som är svårt att hantera kan det behövas en medicinsk bedömning. Vänd dig till vårdcentralen eller hemsjukvården.</p>
<h4>Kurator</h4>
  <p>En kurator ger råd, stöd och information och kan även samordna kontakter med andra myndigheter. Du kan även få samtalsstöd. Vänd dig till din vårdcentral för att få kontakt med en kurator.</p>
  <h4>Arbetsterapeut</h4>
  <p>Ordinerar och provar ut hjälpmedel samt ger konkreta tips som kan underlätta vardagen för dig och din närstående (elektronisk almanacka, medicinpåminnare, spisvakt eller GPS- larm).</p> 
  <p>Du kan även få förslag på hur din bostad och omgivning kan anpassas efter era behov (badrum, trösklar).</p>
  <h4>Anhörigstöd</h4>
  <p>Anhörigstöd finns i varje kommun. Där kan du få råd och stöd om vad du som anhörig och din närstående har rätt till. Många erbjuder information om demenssjukdomar och ger även samtalsstöd enskilt eller i grupp.</p>
  <h4>Demenssjuksköterska</h4>
  <p>Vissa kommuner har demenssjuksköterskor som kan ge information om demenssjukdomar och ge tips på bemötande. De kan också ge stöd vid svåra situationer, t ex om din närstående saknar insikt och inte vill ta emot hjälp. De kan även lotsa dig rätt mellan olika vårdgivare.</p>
  <h4>Biståndshandläggare</h4>
  <p>Biståndshandläggare finns i varje kommun. De bedömer vilka insatser som behövs utifrån din närståendes behov. Det kan vara hemtjänst, dagverksamhet eller en annan boendeform. Biståndshandläggaren kan även bevilja avlösning så du kan göra ärenden eller få möjlighet till vila.</p>
  <h4>Demensteam</h4>
  <p>En del kommuner har demensteam. De kan bestå av olika yrkesgrupper t ex undersköterska, arbetsterapeut och demenssjuksköterska. De har särskild kunskap om demens och kan ge råd och stöd till den som är demenssjuk, till anhöriga och personal.</p>
  <h4>Anhörigföreningar</h4>
  <p>Demensförbundet och Alzheimerföreningen har lokala föreningar på flera ställen i landet. Där kan du bland annat få stöd och information om vilka rättigheter du och din närstående har.</p>

</body>
</html>
